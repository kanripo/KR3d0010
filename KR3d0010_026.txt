# -*- mode: mandoku-view; -*-
#+TITLE: 欽定授時通考
#+DATE: 2015-08-24 23:03:49.139369
#+PROPERTY: ID KR3d0010
#+PROPERTY: BASEEDITION WYG    
#+PROPERTY: JUAN 卷二十六
<pb:KR3d0010_WYG_026-1a>¶
欽定四庫全書¶
欽定授時通考卷二十六¶
　糓種¶
　　麥¶
　　黑龍江麥¶
　　雀麥¶
　　燕麥¶
　　蕎麥¶
<pb:KR3d0010_WYG_026-2a>¶
詩鄘風爰采麥矣沬之北矣¶
　集傳麥糓名秋種夏熟者大全白虎通曰麥金也金¶
　旺而生火旺而死¶
周頌貽我來牟帝命率育¶
　傳牟麥率用也注牟字書作麰音同或作&KR1279;孟子云¶
　&KR1279;大麥也廣雅云麳小麥麰大麥也疏孟子趙岐注¶
　云麰大麥也¶
禮記王制庻人夏薦麥麥以魚¶
<pb:KR3d0010_WYG_026-2b>¶
　集注麥與黍皆南方之糓故配以魚與豚皆隂物也¶
月令仲秋之月乃勸種麥無或失時其有失時行罪無¶
疑¶
　注麥者接絶續乏之糓尤宜重之疏前年秋糓至夏¶
　絶盡後年秋糓夏時未登是其絶也夏時人民糧食¶
　缺短是其乏也麥乃夏時而熟是接其絶續其乏也¶
周禮天官食醫凡㑹膳食之宜鴈宜麥¶
　正義鴈味甘平大麥味酸而温小麥味甘微寒氣味¶
<pb:KR3d0010_WYG_026-3a>¶
　相成訂義鴈陽也麥秋種而夏熟得陽氣為多與鴈¶
　相宜¶
夏官職方氏正東曰青州其糓宜稻麥¶
尚書大傳秋昏虛星中可以種麥¶
春秋說題辭麥之為言殖也寢生觸凍而不息精射刺¶
直故麥含芒事且立也¶
春秋佐助期麥神名福習¶
孝經援神契黑墳宜黍麥¶
<pb:KR3d0010_WYG_026-3b>¶
大戴禮記三月祈麥實麥實者五糓之先見者故急祈¶
而祀之也¶
又九月鞠華而樹麥時之急也¶
淮南子濟水通和而宜麥¶
說文麥金也金王而生火王而死　麥芒糓秋種厚薶¶
故謂之麥從來有穂者從久　麰周所受來牟也一麥¶
二縫象其芒刺之形天所來也　麧堅麥也　䵀小麥¶
屑覈也䴾磨麥也　&KR0008;麥覈息也十斤為三斗從麥啻¶
<pb:KR3d0010_WYG_026-4a>¶
聲　䵄煮麥也　麮麥甘鬻也　䅌麥莖也¶
廣志&KR0008;麥似大麥出凉州旋麥三月種八月熟出西方¶
赤小麥赤而肥出鄭縣有半夏小麥有秀芒大麥有黑¶
穬麥¶
齊民要術爾雅曰大麥麰小麥麳廣志曰鹵水麥其實¶
大麥形有縫稅麥似大麥出凉州旋麥三月種八月熟¶
出西方赤小麥赤而肥出鄭縣語曰湖豬肉鄭稀熟山¶
提小麥至粘弱以貢御有半夏小麥有秃芒大麥有黑¶
<pb:KR3d0010_WYG_026-4b>¶
積麥陶隐居本草云大麥為五糓長即今稞麥也一名¶
麰麥似穬麥惟無皮耳穬麥此是今馬食者然則大穬¶
二麥種别名異而世人以為一物誤矣按世有落麥者¶
秃芒是也又有春種穬麥也¶
雜隂陽書大麥生於杏二百日秀秀後五十日成麥生¶
於亥壯於邜長於辰老於巳死於午惡於戌忌於子丑¶
小麥生於桃二百一十日秀秀後六十日成忌與大麥¶
同蟲食杏者麥貴¶
<pb:KR3d0010_WYG_026-5a>¶
種樹書小麥忌戌大麥忌子¶
又臈日種麥及豆來年必熟麥苗盛時須使人縱牧於¶
其間令稍實則其收倍多麥屬陽故宜乾原稻屬隂故¶
宜水澤¶
又小麥不過冬大麥不過年¶
又麥最宜雪諺云冬無雪麥不結¶
爾雅翼麥者接絶續乏之糓夏之時舊糓已絶新糓未¶
登民於此時乏食而麥最先熟故以為重董仲舒曰春¶
<pb:KR3d0010_WYG_026-5b>¶
秋於他糓不書至於麥禾則書之以此見聖人於五糓¶
最重麥與禾也因說武帝勸闗中種麥而明堂月令亦¶
有仲秋勸種麥之文凡以接續所賴懼民不以為意耳¶
又禾下即種為稍勞故鄭司農注稻人稱今時謂禾下¶
麥為荑下麥言芟荑其禾於下種麥又注薙氏云俗間¶
謂麥下為荑言芟荑其麥以其下種禾豆則是卒歳之¶
間無曠土閒民此惰農所難故勸之麥比他糓獨隔歳¶
種故號宿麥說者亦或以為首種傳曰秋昏虚星中可¶
<pb:KR3d0010_WYG_026-6a>¶
以種麥說文曰麥芒糓秋種厚薶故謂之麥秋種冬長¶
春秀夏實具四時之氣自然兼有寒温熱冷故小麥微¶
寒以為麴則温麵熱而麩冷其地暖處亦可春種至夏¶
便收然比秋種者四氣不足故有毒河渭以西白麥麵¶
凉以其春種缺二時氣使然也麥既備有四時之氣而¶
說文以麥為金者特以其金王而生又遇火而死鄭注¶
月令則云麥實有稃甲屬木此據明堂月令四時與中¶
央所食為說養生家則以為麥心之糓養心氣心病宜¶
<pb:KR3d0010_WYG_026-6b>¶
食是又以為南方之糓皆各自為義然麥性微寒以為¶
金則許氏之說優矣古稱髙田宜黍稷下田宜稻麥今¶
小麥例須下田故古歌有曰髙田種小麥終久不穂若¶
大麥則不然詩所謂青青之麥生於陵陂者謂大麥也¶
古者朝事之豆有䵄蕡先儒以䵄為熬麥許叔重以為¶
煮麥又小麥屑皮謂之麩小麥屑之覈謂之䵀麥覈屑¶
十觔為三斗者謂之&KR0008;麥末謂之麵麥甘鬻謂之麮餅¶
&KR0034;謂之□若䴭䴳䃺麥若𢷬謂之䴾堅麥謂之麧又相¶
<pb:KR3d0010_WYG_026-7a>¶
謁食麥謂之䬯陳楚之間謂之&KR0008;楚人謂之飵秦人謂¶
之&KR0008;䭓¶
又麰者周所受瑞麥來麰也一作牟又作&KR1279;即今之大¶
麥也說文云牟大也孟子曰今夫麰麥播種而耰之其¶
地同樹之時又同勃然而生至於日至之時皆熟矣此¶
麰之候也吕氏春秋曰孟夏之月百糓三葉而穫大麥¶
其始盖后稷受之於天故詩曰貽我來牟又曰於皇來¶
牟劉向以為釐麰麥也始自天降皆以和致和獲天助¶
<pb:KR3d0010_WYG_026-7b>¶
也然則來麰一物惟廣雅以麰為大麥來為小麥按說¶
文云來周所受瑞麥來麰一來二縫象芒刺之形天所¶
來也故謂行來之來說文以此解來則來麰不應為二¶
物然則來麰為大麥明矣后稷憂勤萬民天賜之麥蓋¶
使其麥豐稔則謂之貽我來牟耳不必雨之種也然古¶
今雨粟事亦甚多安知其始不如此乎雖然后稷所植¶
多矣而獨言此者以其至艱書曰暨稷播奏庻艱食鮮¶
食今麥早種則蟲而有節晚種則穂小而少實又為性¶
<pb:KR3d0010_WYG_026-8a>¶
多穢一種之終歳不絶耘耡之功此所以為艱食歟方¶
言曰□䴭䴳麰䴽䵆䴹麴也自闗而西秦豳之間曰□¶
晋之舊都曰䴭齊右河濟曰䴳或曰麰北鄙曰䴽麴其¶
通語也蓋大麥以為麴還得麰之本名䴽是小麥為之¶
䴽細餅麴也䵆有衣麴也大麥宜為飯又可為酢其蘖¶
可為餳¶
本草綱目小麥李時珍曰來亦作䅘許氏說文云天降¶
瑞麥天所來也如足行來故麥字從來從夕夕音綏足¶
<pb:KR3d0010_WYG_026-8b>¶
行也詩云貽我來牟是矣又云來象其實夕象其根梵¶
書名麥曰迦師錯¶
又李時珍曰北人種麥漫撒南人種麥撮撒北麥皮薄¶
麵多南麥反此¶
又小麥氣味甘微寒無毒李時珍曰新麥性熱陳麥平¶
和¶
又李時珍曰北麵性温食之不渴南麵性熱食之煩渴¶
西邊麵性凉皆地氣使然也按李廷飛延夀詩云北多¶
<pb:KR3d0010_WYG_026-9a>¶
霜雪故麵無毒南方雪少故麵有毒顧元慶簷曝偶談¶
云江南麥花夜發故發病江北麥花晝發故宜人又且¶
魚稻宜江淮羊麵宜京洛亦五方有宜有不宜也¶
又大麥李時珍曰麥之苗粒皆大於來故得大名牟亦¶
大也通作麰¶
又蘇恭曰大麥出闗中即青稞形似小麥而大皮厚故¶
謂大麥不似穬麥也蘇頌曰大麥今南北皆能種蒔穬¶
麥有二種一種類小麥而大一種類大麥而大陳蔵器¶
<pb:KR3d0010_WYG_026-9b>¶
曰大穬二麥前後兩出穬麥是連皮者大麥是麥米但¶
分有殻無殻也蘇以青稞為大麥非矣青稞似大麥天¶
生皮肉相離秦隴巴西種之今人將大麥米糶之不能¶
分也陳承曰小麥今人以磨麵日用者為之大麥今人¶
以粒皮似稻者為之穬麥今人以似小麥而大粒色青¶
黃汴洛河北之間又呼為黄稞闗中一種青稞比近道¶
者粒微小色微青然大穬二麥其名差互今之穬麥似¶
小麥而大者當謂之大麥今之大麥不似小麥而穬脆¶
<pb:KR3d0010_WYG_026-10a>¶
者當謂之穬麥不可不審李時珍曰大穬二麥註者不¶
一按呉普本草大麥一名穬麥五糓之長也王禎農書¶
云青稞有大小二種似大小麥而粒大皮薄多麵無麩¶
西人種之不過與大小麥異名而已據此則穬麥是大¶
麥中一種皮厚而青色者也大抵是一類異種如粟粳¶
之種近百總是一類但方土有不同耳大麥亦有粘者¶
名糯麥可以釀酒¶
又大麥氣味鹹温無毒¶
<pb:KR3d0010_WYG_026-10b>¶
又穬麥李時珍曰穬之殻厚而粗礦也¶
又蘓頌曰穬麥即大麥一種皮厚者陳蔵器謂即大麥¶
之連殻者非也¶
又穬麥氣味甘微寒無毒¶
天工開物凡麥有數種小麥曰來麥之長也大麥曰牟¶
曰穬雜麥曰雀曰蕎皆以播種同時花形相似粉食同¶
功而得麥名也四海之内燕秦晋豫齊魯諸道烝民粒¶
食小麥居半而黍稷稻粱僅居半西極川雲東至閩浙¶
<pb:KR3d0010_WYG_026-11a>¶
呉楚腹焉方長六千里中種小麥者二十分而一種餘¶
麥者五十分而一穬麥獨産陜西一名青稞即大麥隨¶
土而變而皮成青黑色者雀麥細穂穂中又分十數細¶
子間亦野生蕎麥實非麥類然以其為粉療飢傳名為¶
麥則麥之而已凡北方小麥歴四時之氣自秋播種明¶
年初夏收南方者種與收期時日差短江南麥花夜開¶
江北麥花晝發亦一異也大麥種穫期與小麥同蕎麥¶
則秋半下種不兩月而即收其苗遇霜即殺邀天降霜¶
<pb:KR3d0010_WYG_026-11b>¶
遲遲則有收矣¶
閩書麥廣雅曰大麰也小䅘也本草云北方之麥秋種¶
冬長春秀夏實全備四時之氣故無毒南方之麥冬種¶
夏實四時之氣不備故有毒有大麥有小麥有蕎麥稈¶
紅花白實三稜而黑秋花冬實有穬麥類麥而殻稍異¶
福州曰米麥泉州曰蔚麥興化曰穬麥福寧曰玉麥惟¶
穬為古名¶
<pb:KR3d0010_WYG_026-12a>¶
¶
<pb:KR3d0010_WYG_026-13a>¶
聖祖御製幾暇格物編黑龍江所産之麥最佳色潔白性¶
　復宜人相傳中國麥種之佳者係西域㩦來鄂羅斯地¶
　在西陲萬里有餘黑龍江之上流原係鄂羅斯所居其¶
　種亦自西來所以麥之佳較他處尤勝也¶
　直省志書宛平縣物産有三種大小蕎　良郷縣物産¶
　大麥小麥春麥雁麥蕎麥　固安縣土産麥大小穬無¶
　芒蕎　清苑縣土産麥有大有小有蕎有春有秋有米¶
　有玉　栢郷縣物産米大麥芒大麥小麥火麥紅麥白¶
<pb:KR3d0010_WYG_026-13b>¶
　麥蕎麥　邢臺縣物産麥有五種大麥冬種者春種者¶
　皮粗而粒大成米謂之大麥仁止可炊飯食之佳小麥¶
　有黄皮麥有紅麥白麥光頭麥紫庭白籽實麥縣西北¶
　先熟東南次之西山中又次之上下熟差十日　歴城¶
　縣方産小麥有白有紫白者粒肥而佳大麥穂有六稜¶
　者為六稜麥露仁者為青顆麥宜飯醋蘖宜餳有春秋¶
　兩名種宜畦中濕地玉麥蕎麥入伏種霜前收可佐二¶
　麥之歉　新城縣物産大麥小麥時麥三種蕎麥　齊¶
<pb:KR3d0010_WYG_026-14a>¶
東縣物産大麥小麥蕎麥春麥　泰安州物産麥有麳¶
麰蕎三種　萊蕪縣物産麥有大小二種白紅二色春¶
種者曰春麥麰麥又有蕎麥夏三伏内種　濱州物産¶
麥有大麥小麥蕎麥新増一種曰轉蔓麥　城武縣物¶
産麥有紅白二種　曹州物産大麥小麥小麥有紅白¶
二種蕎麥有白色一種　昌邑縣物産麥有大小春玉¶
蕎五種　定襄縣物産大麥小麥蕎麥油麥燕麥　翼¶
城縣物産麥有大小赤白數種　平陸縣土産麥有大¶
<pb:KR3d0010_WYG_026-14b>¶
小二種大麥則曰露仁曰草大麥小麥則曰火麥曰白¶
麥　絳州物産麥之屬大麥有芒芽可為飴糖小麥有¶
芒無芒種甚多蕎麥燕麥炒以為餱可食　和順縣土¶
産麥春麥雪麥大麥地寒不多種油麥性寒多種當五¶
糓之半　馬邑縣土産麥有小大二種俱春分前種之¶
去秋無雨則地燥而不能下種春無雨則不苗夏無雨¶
則不秀大麥刈於小暑小麥刈於大暑與雁門以南迥¶
不同焉外有蕎麥一種初伏乃種霜早則盡萎又油麥¶
<pb:KR3d0010_WYG_026-15a>¶
一種亦秋熟而種之者少　祥符縣物産芒大麥紅小¶
麥蕎麥米大麥白小麥　太康縣物産小麥大麥米大¶
麥山大麥　洧川縣物産麥有大麥小麥裕麥數種¶
鄢陵縣土産麥秋種亦有春種者大麥三月黄佳小麥¶
自黄皮蝤子之外有白麥御麥為最佳其他曰紅稈曰¶
鐡稈曰光頭曰條兒之類難以悉舉　延津縣物産麥¶
䵀麥晚麥短稈春麥赤鬚盧麥北麥　襄城縣土産芒¶
大麥後種先熟米大麥亦可釀酒芋麥煮仁作飯最佳¶
<pb:KR3d0010_WYG_026-15b>¶
小麥襄土第一奇種耐旱多收八九月種者為上蕎麥¶
俗名陪麥　永寧縣物産麥有大小腴鴈四種　咸陽¶
縣物産小麥有芒麥有無芒麥為和尚麥色白者為白¶
麥色紫者為紫麥早熟者為三月黄生畢原者上品大¶
麥穂有六稜者為六稜麥有露仁者為青稞俱可釀酒¶
　渭南縣物産麥有三種小麥出渭河北者粒小食之¶
易化河以南者粒差大而色不光鮮然一種名三月黄¶
者先諸麥熟細膩潔白河北弗如也大麥皮粗粒大煮¶
<pb:KR3d0010_WYG_026-16a>¶
食之佳謂之大麥仁蕎麥作麵不甚佳可備諸糓之不¶
熟　乾州物産小麥皮薄麵多佳於他處每斗更重二¶
觔　平凉縣物産畨麥一曰西天麥苗葉如薥秫而肥¶
短末有穂如稻而非實實如塔如桐子大生節間花垂¶
紅絨在塔末長五六寸三月種八月收　西凉縣土産¶
大麥黑大麥畨麥燕麥冷山麥換香頭斑鳩早大幹麥¶
裏周全紅花麥芝蔴麥西畨麥白麥甜荍麥苦荍麥青¶
顆麥竹根早紅麥　六合縣物産麥之屬大麥有糯者¶
<pb:KR3d0010_WYG_026-16b>¶
可以釀酒磨麵作醬亦甘美管麥大麥之無芒者麵與¶
小麥同造醬甘美　歙縣物産大麥有髙麗麥有糯麥¶
為飯亦宜小麥有長穬麥稃厚而麵少有白麥麵亦少¶
有赤糓麥麩少而麵多　太平府物産大麥五種白大¶
麥一名牟麥長粒長芒稃粘於粒管麥即無芒大麥落¶
秸稃自退六稜中早紅粘三種舊志所載今無小麥七¶
種白小麥稃白芒短長闗小麥黄白稃芒長排子小麥¶
黄白稃芒短和尚小麥一名火燒麥黄白稃無芒早白¶
<pb:KR3d0010_WYG_026-17a>¶
松蒲娜麥三種舊志所載今無　清河縣物産有麰有¶
麥皆芒糓玉麥無芒火麥色赤而早熟猶嶺南有火米¶
也又有穬麥麥之似麰者亦早熟　高郵州物産大麥¶
有數種䵃麥晚麥淮麥短稈小麥有數種春麥蘆麥北¶
麥短管赤糓白糓蕎麥有苦甜二種　通州物産麥有¶
大小並早晚二色元麥俗呼為&KR2232;三月熟者糯帶青炒¶
食似新蠶又稉者曰舜麥色稍赤　呉縣物産麥之屬¶
大麥小麥&KR2232;麥蕎麥舜哥麥紫稈麥西畨麥形似稷而¶
<pb:KR3d0010_WYG_026-17b>¶
枝葉大結子纍纍如芡實　常熟縣物産小麥有紫稗¶
長萁舜哥火燒頭數種　太倉州物産麥有三一曰大¶
麥其早者皮厚有芒其晚收皮薄無芒者曰老脫鬚一¶
曰小麥早者曰抄梅言抄在黄梅前也中有火燒頭晚¶
收長穂白殻有芒者曰百脚麥一曰稞麥俗呼儡麥微¶
分粳糯紅曰紅&KR2232;紫曰紫&KR2232;性輭宜食但磨粉較少青¶
曰青&KR2232;白曰白&KR2232;性硬磨多粉又一種曰緑樹青大約¶
大麥小麥遍處皆有&KR2232;麥惟呉中盛州地高比他邑獨¶
<pb:KR3d0010_WYG_026-18a>¶
墾然小麥總不及北地　上海縣物産大麥小麥赤麥¶
有早晚二種白麥亦有二種白&KR2232;麥俗名圓麥有赤白¶
二種蕎麥立秋前後下種八九月收刈舜哥麥俗名火¶
燒頭火燒麥無芒雀麥一名燕麥　靖江縣食貨麥之¶
屬大麥有早晚二色有四稜有六稜小麥亦早晚二色¶
有舜哥紫稈梅前黄有盧昝頭火燒頭諸名圓麥俗呼¶
為&KR2232;又粳者曰舜麥　丹徒縣物産麥有大小大麥之¶
種二曰春曰黄稈小麥之種三曰赤殻曰白殻曰宣州¶
<pb:KR3d0010_WYG_026-18b>¶
　平湖縣物産麥有赤剝麥無芒糓　天台縣物産小¶
麥大麥矮赤長稈赤麥光頭皆小麥類稞麥穬麥皆大¶
麥類　上高縣物産米大麥糓大麥紫色麥白色麥¶
新寧縣物産麵麥糓麥晚姑娘麥甜蕎麥苦蕎麥　泉¶
州府物産麥之屬大麥有一種名曰早黄大麥一種名¶
烏肚麥米肚青色名青大麥鬱麥殻薄易脫故名五葉¶
麥　同安縣物産麥芒粒稀鬆早熟者曰早黄白者曰¶
秫麥穂大顆稠密者曰松蕾麥初熟時人多炒而食之¶
<pb:KR3d0010_WYG_026-19a>¶
有火能生熱病畨麥狀如薏苡¶
<pb:KR3d0010_WYG_026-20a>¶
爾雅蘥雀麥¶
　注即燕麥也疏蘥一名雀麥一名燕麥本草云生故¶
　墟野林下苗似小麥而弱實似穬麥而細¶
農政全書雀麥本草一名燕麥一名蘥生於荒野林下¶
今處處有之苗似燕麥而細弱結穂像麥穂而極細小¶
每穂又分作小义穂十數個子甚細小味甘性平無毒¶
本草綱目雀麥一名杜姥草一名牛星草李時珍曰此¶
野麥也燕雀所食故名日華本草謂此為瞿麥者非矣¶
<pb:KR3d0010_WYG_026-20b>¶
又寇宗奭曰苗與麥同但穂細長而疎唐劉夢得所謂¶
兔葵燕麥動揺春風者也¶
<pb:KR3d0010_WYG_026-21a>¶
¶
<pb:KR3d0010_WYG_026-22a>¶
農政全書燕麥田野處處有之其苗似麥攛葶但細弱¶
葉亦瘦細抪莖而生結細長穂其麥粒細小味甘¶
<pb:KR3d0010_WYG_026-23a>¶
農政全書蕎麥今處處有之苗髙二三尺許就地科义¶
生其莖色紅葉似杏葉而軟微&KR1359;開小白花結實作二¶
蒴味甘平性寒無毒¶
羣芳譜蕎麥一名荍麥一名烏麥一名花蕎¶
本草綱目李時珍曰蕎麥之莖弱而翹然易長易收磨¶
麵如麥故曰蕎曰荍而與麥同名也俗亦呼為甜蕎以¶
别苦蕎楊慎丹鉛録指烏麥為燕麥蓋未讀日用本草¶
也¶
<pb:KR3d0010_WYG_026-23b>¶
又李時珍曰蕎麥南北皆有立秋前後下種八九月收¶
刈性最畏霜苗髙一二尺赤莖緑葉如烏&KR0008;樹葉開小¶
白花繁密粲粲然結實纍纍如羊蹄實有三稜老則烏¶
黑色王禎農書云北方多種磨而為麵作煎餅配蒜食¶
或作湯餅謂之河漏以供常食滑細如粉亞於麥麵南¶
方一種但作粉餌食乃農家居冬糓也¶
又蕎麥氣味甘平寒無毒孫思邈曰酸微寒食之難消¶
久食動風令人頭眩¶
<pb:KR3d0010_WYG_026-24a>¶
　¶
　¶
　¶
　¶
　¶
　¶
　¶
　¶
<pb:KR3d0010_WYG_026-24b>¶
　¶
　¶
　¶
　¶
　¶
　¶
　¶
欽定授時通考卷二十六¶
